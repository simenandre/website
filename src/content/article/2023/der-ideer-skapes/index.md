---
title: Der idéer skapes
author: Simen A. W. Olsen
date: 2023-07-04
image: ./simen-sentralen.jpg
---

**La oss ta utgangspunkt i en bedrift som produserer fysiske produkter: vi kan
ganske nøyaktig vite hvor mange enheter vi kan produsere i løpet av en periode.
På den andre siden kan vi ikke regne ut hvor mange gode idéer som blir produsert
i samme periode.**

Idéer er skjøre. Derfor mener jeg det gir mening å jobbe for å skape et miljø
der sannsynligheten øker for at gode idéer blir til. Jony Ive, tidligere
sjefdesigner i Apple, har et kjent sitat: **"A great idea cannot be
predicted"**. Jeg kunne ikke vært mer enig!

En venn av meg, [Fredrik Råsberg][fredrik], jobber som designer i Manyone Oslo.
Da jeg introduserte tankene mine om idémyldring, svarte han med å fortelle
hvordan de hos Manyone håndterer negativitet i en idéprosess. De fester rett og
slett en postit-lapp i pannen med de tre gyldne bokstavene – "NEI".

[fredrik]: https://www.linkedin.com/in/fredrik-raasberg/

Etter min mening er dette en frisk idé for å sørge for at gode idéer får en
plattform og et sted å vokse. I Bjerk bruker vi ofte Design Thinking som
rammeverk, og vår egen Thomas Brustad forteller meg ofte hvordan en dårlig idé
kan inspirere noen andre til å komme på en god idé, så lenge den ikke blir
avvist. Personlig forsøker jeg alltid å bruke ordet "og" istedenfor "men" når vi
idémyldrer.

_Design Thinking er en brukersentrert tilnærming til problemløsning som
innebærer fem hovedstadier: empati (forstå brukerne), definere (klargjøre
problemet), ideering (generere løsninger), prototyping (lage fysiske eller
digitale modeller) og testing (samle tilbakemelding). Metoden legger vekt på
kreativitet, innovasjon og kontinuerlig forbedring._

Ingenting av dette er nye konsepter – Alex Faickney Osborn skapte på 1930-tallet
konseptet om brainstorming, eller idédugnad på norsk (om du vil). Men nesten
hundre år senere har vi fortsatt en lang vei å gå.

Å omfavne kreativiteten er kritisk i vår tid. Vi kan ikke kvantifisere idéer på
samme måte som vi kvantifiserer produkter, men vi kan skape et miljø der de kan
blomstre. Fra post-it-lapp metoden til Manyone Oslo, til bruken av 'og' fremfor
'men' i idémyldringen hos Bjerk, har vi sett hvordan små justeringer kan lede
til store innovasjoner. Dårlige idéer er ikke feiltrinn, men nødvendige skritt
på veien mot geniale løsninger.

Så mitt råd til alle som jobber med kreative prosesser: Omfavne alle idéer,
uansett kvalitet. Husk, det var en gang en 'dårlig' idé som banet veien for
neste store oppfinnelse.
