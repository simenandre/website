---
title: '– Et gap mellom de som trenger produkter, og de som lager dem'
image: ./simen-kurt-lekanger.jpg
date: 2023-10-08
language: nb-NO
author: Simen A. W. Olsen
syndications:
  - publication: Kode24
    url: https://www.kode24.no/artikkel/et-gap-mellom-de-som-trenger-produkter-og-de-som-lager-dem/80298732
    publishedAt: 2023-10-08
---

**Uansett hvor mye vi vil, så finnes det ikke en universell manual for hvordan
man lager digitale produkter, hvordan drive et selskap eller leve et liv. Vi
lykkes ikke fordi vi har rett hele tida, men fordi vi finner ut i tide når vi
tar feil.**

_Bedre Produkter_ av Ida Aalen er en bok om å lage digitale produkter sett fra
Idas og norske selskapets perspektiv, og i en verden i konstant bevegelse
handler det ikke bare om å fullføre, men om kontinuerlig forbedring.

![Boken «Bedre Produkter» av Ida Aalen](./bedre-produkter-ida-aalen.jpg 'Boken «Bedre Produkter» av Ida Aalen')

Ida Aalen er en norsk produktcoach, interaksjonsdesigner og medieviter utdannet
ved Norges teknisk-naturvitenskapelige universitet. Ida har mottatt flere priser
for arbeidet med produktutvikling og interaksjonsdesign, blant annet fra da hun
jobbet i Confrere.

Den siste tiden har jeg tenkt mye på at det vi gjør i Bjerk skal bety noe, at
det skal påvirke noen positivt. Spesielt har jeg tenkt på hvorfor vi gjør
oppgavene vi gjør, og at vi burde være mer søkende etter det underliggende
behovet. Vi burde søke ting som gir positive effekter. Om du søker det samme, så
er boka til Ida for deg.

**_Bedre Produkter_ setter søkelys på det som virkelig teller: brukerne av
produktene vi skaper.**

Jeg opplever at det finnes et gap mellom de som trenger produktene og de som
lager dem. I flere selskaper finnes det også et gap mellom de som leder
utviklingen og de som skriver kode, og et gap mellom de som designer ting og de
som implementerer det.

Det er på høy tid vi jobber mer tverrfaglig, som det heter. Etter å ha lest
_Bedre Produkter_, er min viktigste lærdom at boken hjelper med å minske disse
avstandene, det gjør den gjennom å etablere felles begreper, måter å jobbe på og
som en kilde til inspirasjon.

## Enda et rammeverk?

**Jeg må innrømme at da jeg begynte å lese boken, fryktet jeg å bli introdusert
til _enda_ et nytt rammeverk.**

Det er ikke bare Javascript som har et hundretalls rammeverk, men også ledelse.
Selv om rammeverk kan hjelpe med å forstå viktige prinsipper, får de oss ikke
alltid helt i mål. I min erfaring gjelder det spesielt prosjektledelse, som har
rammeverk slik som Scrum og Prince2.

Man kan ikke _bare_ implementere et rammeverk, man må forstå det. Når man
forstår det gir det kanskje ikke like mye mening å implementere hele
rammeverket.

_Bedre Produkter_ er ikke en introduksjon til flere prosedyrer, men
problemstillinger og hvordan norske bedrifter har løst dem – underbygget av gode
prinsipper.

Det er refleksjoner og tanker fra menneskene som jobber i Aftenposten, Aidn,
Aschehoug utdanning, Bokklubben, Confrere, CoopX, Farmasiet, Fiken, Finn.no,
Folio, Folq, FotMob, Hjemmelegende, Mentor Medier, Nav, Oda, Origo, Politiets
IT-enhet, Ruter, Schibsted, Sikt, Sparebank 1 Utvikling, UX Signals, Vipps og
VG.

> «For å skape gode produkter, må vi vite hva vi skal lage.»

## Man får det man måler

For å skape gode produkter, må vi vite hva vi skal lage.

En ting er å forstå at man burde vite noe om hva folk trenger før man lager
ting, noe annet er å forstå hvordan man får vite det.

_Bedre Produkter_ inneholder en rekke eksempler på strategier og metoder som man
kan ta i bruk flere faser av utviklingen av et produkt. Man må også måle det, og
her introduserer også boken en rekke gode metoder for å sette en retning.

For å skape verdi, må et produkt først og fremst gi verdi til brukeren. En måte
å vite om det gir verdi er å koble ambisjonen med nøkkelindikatorer, blir vi
introdusert til i boken.

**Min erfaring er at vi ofte måler leveranser fremfor om noe gir verdi. Det er
jo egentlig ikke hvor mange saker i GitHub, Jira eller Monday som er lukket som
indikerer om noe er bra, det er om det gir en verdi.**
