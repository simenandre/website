---
title: Hvordan kommunisere best mellom design og utvikling?
description: |
  Med en gang prosjektet er i gang, og designeren lager det første dokumentet i
  Figma – del det.
author: Simen A. W. Olsen
date: 2023-07-29
image: ./simen-ute-host.jpg
syndications:
  - publication: UX Norge
    publishedAt: 2023-07-29
    url: https://uxnorge.no/utvikler-hvordan-kommunisere-best/
---

I UX Norge sin Slack-kanal ble det spurt om råd til å kommunisere ulike
tilstander i en skisse til utviklere. Da fikk jeg lyst til å dele noen
refleksjoner om hvordan vi skaper digitale produkter på tvers av fagfeltene.

_Tilstander brukes ofte for å beskrive varianter av et element i et grensesnitt,
for eksempel varianter en knapp har, hvordan de ser ut når man holder musen
over, trykker på den eller har den i fokus._

Det viktigste for å lykkes er å jobbe sammen. Jeg opplever at det ofte lages
kunstig avstand mellom fagdisipliner, kanskje spesielt utviklere og designere.

Enkelte utviklere forsøker ikke engang å forklare hva de gjør, og kommer med
nedlatende kommentarer som om man er for dum til å forstå. På den andre siden,
er det designere som mener at ingen utviklere har estetisk sans, og derfor må ha
alt inn med teskje. Jeg tror vi kan gjøre bedre – gjennom tverrfaglighet og
samarbeid.

## Mindre, kontinuerlige leveranser

Mens detaljerte prototyper gir verdifulle detaljer og forteller en historie i
seg selv, kan det også være nyttig å vurdere mindre, kontinuerlige leveranser.

Jeg mener at produktutvikling er en sosial aktivitet, slik at for meg gir det
mening å lage mindre biter slik at det blir enklere å forstå. Misforståelser
oppstår uansett og antagelser om brukerne kan være feil, men alt dette tror jeg
oppdages og løses enklere mens produktet utvikles, del for del.

## - Del det med alle

Om vi tar utgangspunkt i "Design Thinking", så tror jeg vi kan hente mye ved å
inkludere utviklere i tillegg til brukere og designere.

**“Design Thinking”** er en brukersentrert tilnærming til problemløsning som
innebærer fem hovedstadier, og legger vekt på kreativitet, innovasjon og
kontinuerlig forbedring:

- empati (forstå brukerne)
- definere (klargjøre problemet)
- ideering (generere løsninger)
- prototyping (lage fysiske eller digitale modeller)
- testing (samle tilbakemelding)

Utviklere som har en dyp forståelse for problemet, er bedre rustet til å løse
utfordringer. Så med en gang prosjektet er i gang, og det første dokumentet er
opprettet i Figma – del det med alle! Sparring med utviklerne kan skje allerede
fra første _frame_.

## Kommenter rett i skissene

Verktøyene våre har blitt mer sosiale med tiden, noe Figma er et godt eksempel
på. Her kan man kommentere og diskutere rett i skissene.

Ikke minst – designsystemer, et distinkt designspråk og brukeropplevelse med
tydeligere prinsipper og rammer som er enkle å forstå opplever jeg som
bærebjelker i prosjekter som lykkes.

## Tegne ut steg

For å kommunisere designet kan det gi mening å tegne ut ulike steg og
tilstander. Tilstander kan beskrives med et universelt språk, slik som "hover"
for når musen er over, "disabled" når elementet er deaktivert og "active" for
når brukeren har aktivert elementet.

Og til sist en liten kjepphest: Vi må ikke glemme å lage design og
brukeropplevelse rundt feilmeldinger – spesielt ikke de vi vet brukerne kommer
til å se.
