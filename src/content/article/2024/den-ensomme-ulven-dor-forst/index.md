---
title: Den ensomme ulven dør først
image: ./simen-host.jpg
date: 2024-12-03
language: nb-NO
author: Simen A. W. Olsen
---

Du har bygget opp bedriften din med blod, svette og tårer. Du har kjempet deg
gjennom utallige utfordringer, og nå sitter du endelig med noe som faktisk
fungerer. Så hvorfor i all verden skulle du dele dine _dyrekjøpte_ erfaringer
med andre?

Vi liker å tro at vi er selvstendige, at vi kan klare alt på egen hånd. Det er
en myte. Jeg tør påstå en farlig myte. Det er de som samarbeider som
overleverer. Og ikke bare overlever — de blomstrer.

Du trenger et nettverk rundt deg, sånn at du har tilgang på erfaring, innovative
idéer du aldri ville kommet på selv og et sikkerhetsnett av folk som faktisk
forstår hva du går gjennom.

# Perspektiver

Jeg var nylig i møter med en rekke design- og kommunikasjonsbyråer, og det
viktigste budskapet fra dem er at de fleste av oss er ganske navlebeskuende.

Det strekker seg lenger enn merkevaren; generelt er vi veldig opptatt av våre
egne meninger, perspektiver og ideologier. Det er kanskje en brannfakkel, men
jeg opplever at vi sjeldent tester idéene våre ute i virkeligheten, eller søker
hva andre mener om utfordringene vi har. Vi har sjeldent et _eksternt_ fokus,
kan man si.

Du må tørre å teste ideene dine i møte med folk som ikke nikker samtykkende til
alt du sier. Å invitere inn synspunkter som utfordrer din egen verdensanskuelse.
Ikke minst, gi slipp på egen prestisje. Gjennom å utvide nettverket, dele
erfaringer og bygge tillit får du tilgang på de perspektivene. Og du, ta tydlige
valg. Mange kjører rett frem når de kommer til et T-kryss, de vil ha begge
deler, og det gjør de utydelige. Mitt perspektiv: Tydelighet er en sentral
brikke.

Om du bestemmer deg for å bli med i et nettverk, så krever det innsats du
kanskje legger andre steder i dag. Vær trygg, forskning viser faktisk at
selskaper som deltar i forretningsnettverk vokser mer, skaper mer verdier og er
mer innovative; så det er kanskje verdt det.

Jeg er med i [Klynge Næringsforening](https://klynge.org/), som er skapt for å
styrke norsk næringsliv gjennom innovativt samarbeid og kompetansedeling. Vi er
opptatt av å bygge et nettverk av mennesker som vil hjelpe hverandre å lykkes,
bygge møteplasser for innovasjon og vekst.

Det finnes også nettverk i arbeidsgiverorganisasjoner, som
[Virke](https://www.virke.no/nettverk/) — eller mer salgsrettede nettverk, som
[BNI](https://bni.com/).
