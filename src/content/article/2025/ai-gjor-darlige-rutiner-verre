---
title: '- AI gjør dårlige rutiner enda verre'
image: ./simen-sokkel.jpg
date: 2025-10-13
language: nb-NO
author: Simen A. W. Olsen
syndications:
  - publication: Kode24
    url: https://www.kode24.no/artikkel/rapport-darlige-team-blir-bare-verre-med-ki/247257
    publishedAt: 2025-10-13
---

AI forsterker dårlige rutiner, gevinstene kommer fra å fokusere AI-innsatsen på systemer, og hvor flinke vi er til å endre oss.

DORA har nettopp sluppet sin nye rapport om AI-assistert utvikling i 2025. Forskningen viser at fungerer ikke teamet ditt nå, blir det bare enda verre med AI. Er reviews allerede vanskelig? Med økt volum og frekvens, fordi AI produserer masse kode, blir det bare mer forsinkelser. Er deployment-pipeline disfunksjonell? Så knekker den oftere.

Organisasjoner som mangler grunnleggende kapabiliteter ser at AI-innføring korrelerer med redusert teamytelser, økt friksjon og større ustabilitet. AI forsterker systemet det kommer inn i, hvilket betyr at hovedfaktorer for suksess ikke er verktøyet i seg selv, men prosessene dine.

## Har du et solid fundament – gir AI deg fart

Heldigvis forsteker AI de prosessene som fungerer. Team med solid utviklingspraksis, gode review-sykluser, monitorering, observability og hyppige små endringer får mer ut av AI.

For å ligge i forkant med AI, trenger organisasjoner robuste systemer som raskt kan oppdage avvik og tillate utviklere å fikse dem like fort. Når AI dramatisk akselererer utviklingen, må systemene våre følge etter. Vi trenger raskere feedback loops som raskt kan oppdage avvik og tillate utviklere å fikse dem like fort.

DORA peker spesielt på interne plattformer som grunnlag for raskere AI-utvikling. Plattformene gir utviklerne en effektiv arbeidsflyt med mulighet for selvbetjening, tydelige anbefalte løsninger og integrerte verktøykjeder. I tillegg bidrar plattformer som distribusjonskanal for AI-verktøy på tvers av hele utviklingsløpet.

## Tenk på organisasjonsnivå, ikke individnivå

Jeg var på et foredrag på Ripple med Martin Lehmann som holdt et foredrag om å gi produktteam eierskap til egen infrastruktur. Hans poeng var at vi må bygge eierskap til plattformene og fokusere på systemet, ikke individet. Det poenget finner jeg igjen i forskningen DORA har gjort. Ledere som vil bruke AI til å få organisatoriske resultater må man fokusere på systemet, ikke individet.

Den største gevinsten skjer når man anvender AI i et system. Det virker ikke å ta «spray and pray»-tilnærmingen, du må gjøre mer enn å gi alle utviklerne en lisens til Copilot eller Claude og håpe at resten ordner seg. 

Jeg kjenner det godt igjen fra min egen hverdag i Sokkel. Vi opplever at det er viktig å tegne opp hele veien koden tar, fra commit til produksjon, slik at alle kan se det. Dra inn kontekst av det som jobbes med, tilgjengeliggjøre informasjon om produktet for hele teamet. DORA-rapporten beskriver dette som Value Stream Mapping. De anbefaler å bruke det for å identifisere flaskehalser. 

## Konklusjon

Det mest fremtredende temaet i årets rapport er: målinger muliggjør forbedring. Vi måler AI-effekt for å vite hvordan team bruker AI og om det hjelper eller skader ytelsen vår. Vi holder styr på metrikker for å se om vi blir bedre og vi ser på programvareleveranse på tvers av verdistrømmen for å identifisere flaskehalser og foreslå forbedringer.

Nøkkelspørsmålet i årets rapport er «Hjelper AI oss å oppnå bedre resultater?» AI er et verktøy for forbedring. Ja, det endrer måten arbeid blir gjort på. Men like mye forblir det samme. AI holder opp et speil til organisasjoner og forsterker både det gode og det dårlige.

Hvis jeg kan bestemme hva du sitter igjen med etter å ha lest dette: **bli god på å bli bedre**

Les rapporten her: https://cloud.google.com/resources/content/2025-dora-ai-assisted-software-development-report?hl=nb
